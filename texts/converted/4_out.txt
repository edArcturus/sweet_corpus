SAMSON.
Ān mann wæs eardiende on Israhēla þēode, Manuē ġe·hāten, of þǣre mǣġþe Dan; his wīf wæs un-tīemend, and hīe wunodon būtan ċilde. Him cōm þā gangende tō Godes ęnġel, and cwæþ þæt hīe scolden habban sunu him ġe·mǣnne; 'ne hē ealu ne drince nǣfre oþþe wīn, ne nāht fūles ne þiċġe; sē biþ Gode hāliġ fram his ċildhāde; and man ne mōt hine ęfsian oþþe be·sċieran, for þǣm þe hē on·ġinþ tō ā·līesenne his folc, Israhēla þēode, of Philistēa þēowte.'
Hēo ā·cęnde þā sunu, swā swā hiere sæġde se ęnġel, and hēt hine Samson; and hē swīþe wēox; and God hine blētsode, and Godes gāst wæs on him. Hē wearþ þā mihtiġ on miċelre stręnġþo, swā þæt hē ġe·lǣhte āne lēon be weġe, þe hine ā·bītan wolde, and tō·bræġd hīe tō styċċum, swelce he tō·tǣre sum ēaþelic tiċċen.
Hē be·gann þā tō winnenne wiþ þā Philistēos, and hiera fela of·slōg and tō scame tūcode, þēah þe hīe onweald hæfden ofer hīs lēode. Þā fērdon þā Philistēi forþ æfter Samsone, and hēton his lēode þæt hīe hine ā·ġēafen tō hiera onwealde, þæt hīe wrecan mihten hiera tēon-rǣdenne mid tintregum on him. Hīe þā hine ġe·bundon mid twǣm bæstenum rāpum and hine ġe·lǣddon tō þǣm folce. And þā Philistēiscan þæs fæġnodon swīþe; urnon him tō·ġēanes ealle hlȳdende; woldon hine tintreġian for hiera tēonrǣdenne. Þā tō·bræġd Samson bēġen his earmas, þæt þā rāpas tō-burston þe hē mid ġe·bunden wæs. And hē ġe·lǣhte þ a sōna sumes assan ċinn-bān þe hē þǣr funde, and ġe·feaht wiþ hīe, and of·slōġ ān þūsend mid þæs assan ċinnbāne. Hē wearþ þā swīþe of·þyrst for þǣm wundorlican slęġe, and bæd þone heofonlican God þæt hē him ā·sęnde drincan, for þǣm þe on þǣre nēawiste næs nān wætersċipe. Þā arn of þǣn ċinnbāne of ānum tēþ wæter; and Samson þā dranc, and his Dryhtne þancode.
Æfter þissum hē fērde tō Philistēa lande, intō ānre byriġ on hiera onwealde, Gaza ġe·hāten. And hīe þæs fæġnodon; be·sętton þā þǣt hūs þe hē inne wunode; woldon hine ġe·niman mid þǣm þe hē ūt ēode on ǣrne-merġen, and hine of·slēan. Hwæt þā Samson hiera sierwunga under·ġeat; and ā·rās on middre nihte tō·middes his fēondum, and ġe·nam þā burg-ġeatu, and ġe·bær on his hryċġe mid þǣm postum, swā swā hīe be·locenu wǣron, ūp tō ānre dūne tō ufeweardum þǣm cnolle; and ēode swā or-sorg of hiera ġe·sihþum. Hine be·swāc swā·þēah siþþan ān wīf, Dalila ġe·hāten, of þǣm hǣþnan folce, swā þæt hē hiere sæġde, þurh hiere swīcdōm be·pǣht, on hwǣm his stręnġþo wæs and his wundorlicu miht. Þā hǣþnan Philistēi be·hēton hiere sċeattas wiþ þǣm þe hēo be·swice Samson þone strangan. Þā āscode hēo hine ġeorne mid hiere ōlǣċunge on hwǣm his miht wǣre; and hē hiere andwyrde: 'Ġif ic bēo ġe·bunden mid seofon rāpum, of sinum ġeworhte, sōna ic bēo ġe·wield.' Þæt swicole wīf þā be·ġeat þā seofon rāpas, and hē þurh sierwunge swā wearþ ġe·bunden. And him man cȳþde þæt þǣr cōmon his fīend; þā tō·bræc hē sōna þā rāpas, swā swā hęfel-þrǣdas; and þæt wīf nyste on hwǣm his miht wæs. Hē wearþ eft ġe·bunden mid eall-nīwum rāpum; and hē þā tō·bræc, swā swā þā ōþre.
Hēo be·swāc hine swā·þēah, þæt hē hiere sæġde æt nīehstan: 'Ic eom Gode ġe·hālgod fram mīnum ċildhāde; and ic næs nǣfre ġe·ęfsod, ne nǣfre be·scoren; and ġif ic bēo be·scoren, þonne bēo ic un-mihtiġ, ōþrum mannum ġe·līc;' and hēo lēt þā swā.
Hēo þā on sumum dæġe, þā þā hē on slǣpe læġ, for·ċearf his seofon loccas, and ā·weahte hine siþþan; þā wæs hē swā unmihtiġ swā swā ōþre męnn. And þā Philistēi ġe·fēngon hine sōna, swā swā hēo hine be·lǣwde, and ġe·lǣddon hine on·weġ; and hēo hæfde þone sċeatt, swā swā him ġe·wearþ.
Hīe þā hine ā·blęndon, and ġe·bundenne lǣddon on heardum racentēagum hām tō hiera byriġ, and on cwearterne be·lucon tō langre fierste: hēton hine grindan æt hiera hand-cweorne. Þā wēoxon his loccas and his miht eft on him. And þā Philistēi full·blīþe wǣron: þancodon hiera Gode, Dagon ġe·hāten, swelce hīe þurh his fultum hiera fēond ġe·wielden.
Þā Philistēi þā miċle feorme ġe·worhton, and ġe·samnodon hīe on sumre ūp-flōra, ealle þā hēafod-męnn, and ēac swelce wīf-męnn, þrēo þūsend manna on miċelre blisse. And þā þā hīe blīþost wǣron, þā bǣdon hīe sume þæt Samson mōste him macian sum gamen; and hine man sōna ġe·fętte mid swīþlicre wāfunge, and hēton hine standan be·twix twǣm stǣnenum swēorum. On þǣm twǣm swēorum stōd þæt hūs eall ġe·worht. And Samson þā plegode swīþe him æt·foran; and ġe·lǣhte þā swēoras mid swīþlicre mihte, and slōg hīe tō·gædre þæt hīe sōna tō·burston; and þæt hūs þā ā·fēoll eall, þǣm folce tō dēaþe, and Samson forþ mid, swā þæt hē miċle mā on his dēaþe ā·cwealde þonne hē ǣr cwic dyde.
